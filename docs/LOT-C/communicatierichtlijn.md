# Communicatierichtlijn Code for NL
_LOTC, 9 april 2020_

Dit document bevat informatie over de werkzaamheden van Code for NL voor het LOT-C. Dit kan worden gebruikt als richtlijn voor de communicatie naar respondenten en informatie  op hun website. 

## Opdrachtgever 
Het Landelijk Operationeel Team Covid-19 (LOT-C) maakt onderdeel uit van de nationale crisisstructuur. Het LOT-C onderhoudt verbinding met alle veiligheidsregio’s, hulpdiensten en Rijksoverheid. Het verbindt de ketens, vertaalt behoeftestellingen naar producten en ondersteunt het openbaar bestuur in de samenwerking en de uitvoering van de aanpak van Corona. Binnen het LOT-C zijn meerdere secties actief, waaronder de sectie Samenleving en Veerkracht. Deze sectie richt zich op het bevorderen van maatschappelijke veerkracht. 

## Opdrachtnemer
Stichting Code for NL is een netwerk van developers en designers dat zich hard maakt voor een publieke digitale infrastructuur die het snel en eenvoudig delen van essentiële data in het publieke domein mogelijk maakt.  

## Opdracht
Vrijwilligers van Code for NL helpen het LOT-C bij het in beeld brengen van maatschappelijke (vrijwilligers)initiatieven die ontstaan in de Coronacrisis. Initiatieven van bedrijven, culturele instanties en burgers, die praktische en morele steun en hulp aanbieden voor de bredere aanpak van de Coronacrisis. Om een beter beeld te krijgen van dergelijke initiatieven vindt een data search in openbare bronnen plaats. Relevante vragen zijn: welk type initiatieven zijn er, wat bieden zij aan, aan wie en waar? Daarnaast wordt gekeken naar de ontwikkelingen van de maatschappelijke initiatieven over een langere periode. 

Met het in beeld brengen van de maatschappelijke initiatieven hebben we als doel:
1. Voeden en inspireren van veiligheidsregio’s/ gemeenten en burgemeesters bij besluitvorming
1. Bijdragen aan informatiemonitor  en scenariovorming rond het thema burgerschap
1. Langetermijnonderzoek: beter inzicht in verloop burgersolidariteit bij grootschalige crises

## Privacy en persoonsgegevens
Bij deze opdracht wordt voldaan aan de Algemene verordening gegevensbescherming (AVG). Dit betekent dat er geen persoonsgegevens verstrekt zullen worden. Er wordt niet op het niveau van individuele initiatieven gerapporteerd; enkel geanonimiseerd /op geaggregeerd niveau. 

Heeft u vragen naar aanleiding van deze communicatierichtlijn, dan kunt u contact opnemen met [Emma Bosman](mailto:emma.bosman@ifv.nl).